<p>
    Varmen stiger og stiger, op fra jorden, op mod himlen, inde fra kernen. Jordskorpen er sprækket, klippet,
    flosset, river hul i klodens hud, skaber vej til dens indre. Det er et overflødighedshorn af energi. En evig
    ressource, der lader sig selv fosse ud i universet, næsten som en hån mod mennesket. Fang mig hvis du
    kan. Grib mig med dine hænder, dine redskaber, dine beholdere. Se hvor længe du kan holde på mig,
    før jeg finder en udvej. Sådan kunne den tænke, varmen, i den islandske by, der forsynes med varme
    udelukkende fra vulkansk aktivitet. En tikkende, flydende trussel, der ulmer under den sorte, sprøde jord,
    men som kan udnyttes, tøjles, høstes. Fra huller i jorden siver varmen ud som fra en utæt ballon, alt
    imens mennesket febrilsk forsøger at indfange den, som hvis de hver især farede rundt i byen og
    lukkede for hullerne med deres bare næver. Men hvad så der? Ville jorden blive pustet op indefra, indtil
    den sprang i luften? Nej, varmen må ganske enkelt ud på den ene eller anden måde. Det er jo ikke dens
    problem, om vi kan nå at fange den eller ej. Om vi kan nå at opsamle den og omdanne den til energi, vi
    senere kan udnytte. Varmen kan lige akkurat lade sig gå med til at varme vandet op i husene, men den
    nægter sig tøjlet. Hvis du fanger mig, slipper jeg ud eller køler af eller springer i luften. Hvis du fanger
    mig, dør jeg.
</p>
<i>Marie Askhim Mønsted</i>
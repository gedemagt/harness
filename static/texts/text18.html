<p>
Hun gik en tur langs havet med bare fødder i det hårde, våde sand, mens bølgerne skvulpede ind
over hendes tæer. Frem og tilbage, frem og tilbage. Der var en let brise som fik havets bølger til at
bruse, og det lød som en dejlig symfoni i hendes øregang. Fornemmelsen af bølgerne der slog mod
hendes ankler, kildede og gav en fantastisk følelse i hele kroppen. Det var som om havet omfavnede
hende og gav hende kærlighed. Når vandet trak sig tilbage i de sekunder det varede før det igen slog
mod kysten, følte hun en så inderlig længsel at det gjorde hende rasende. Den tog og gav og tog og
gav. Hvorfor tog havet denne følelse fra hende? Intet skulle nogensinde fratage hende denne
kærlighed og omfavnelse igen. Hun gik længere ind på land og gravede febrilsk et hul i sandet med
de bare hænder. Dybt og bredt skulle det være, så hendes fødder, helt ned til anklerne, kunne være i
det. Nu ventede hun bare på en bølge der var stor nok, til den blev fanget i hendes hul. Det krævede
den rette kraft fra havet at nå helt derop. Endelig kom den, voldsom og brusende. Hun stillede sig
med begge fødderne i hullet og lod bølgen svømme ind over hende og fylde hullet. Det var helt
fantastisk. Hullet blev fyldt op af vand og da bølgen trak sig tilbage, var det fanget i hendes fælde.
Nu skulle hun aldrig længere mangle kærlighed, aldrig mere mangle bølgernes omfavnelse. Men
som hun stod der i et stykke tid, med fødderne i det fyldte hul, fandt hun ud af, at det ikke længere
var det samme.
</p>
<i>Esther Krarup Silberbauer</i>
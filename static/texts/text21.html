<p>
    I dag kom solen op og slås med vinden. Jeg tror måske, de kæmpede om min opmærksomhed. Det startede allerede da
    jeg vågnede og trak gardinet fra mit vindue. Som klædt på til fest blændede solens stråler mig som det første,
    og jeg måtte trække mig væk fra vinduet. Da jeg stod og forberedte min morgenmad, kunne jeg mærke solens varme
    hænder trække i mine fødder. Jeg kunne ikke engang sætte mig ved mit spisebord, uden at solen skulle gøre sig
    opmærksom. Af den grund havde jeg godt forberedt mig på solens varme knus på min gåtur til arbejde, men så da jeg
    skulle åbne hoveddøren, kom vinden med stor ihærdighed og åbnede døren for mig. Naturligvis ment som en venlig
    gestus, det er jeg sikker på, men det var ikke desto mindre noget af en overraskelse. Jeg nyder normalt min stille
    gåtur til arbejde, der er jo ikke langt, og man kan nå at gå og glæde sig til dagen. Men i dag nød jeg det ikke.
    Solen og vinden blev ved med at hive i mig, som om de kæmpede om at få lov til at følge mig på arbejde. Og på
    trods af at det sikkert var kærligt ment, så følte jeg mig lidt i klemme. Imens vinden skubbede mig kraftigt i
    ryggen for at holde mit tempo, holdt solen sit greb om mine røde kinder, og jeg fik svært ved at se nogle af dem
    i øjnene. Da jeg endelig nåede på arbejde, var jeg helt forpustet, og selvom jeg normalt kan lide at sidde ved
    vinduerne, satte jeg mig i dag nede i det bagerste mørke hjørne. Jeg havde allerede fået nok at solens pompøse
    tilstedeværelse og vindens insisterende klagesang, der startede, så snart jeg var ude af rækkevidde. Hele dagen
    måtte jeg overvære deres konstante kamp. Det ene øjeblik så det ud som om solen havde trukket sig, men så sprang
    den frem igen kort tid efter. Og når man troede vinden endelig havde lagt sig, hørte man den hyle på ny. Hvis bare
    jeg havde en måde at få dem til, at sætte sig ned, så jeg kunne få styr på deres omskiftelighed. Så kunne jeg måske
    opdele dagens timer imellem dem, og der ville endelig komme lidt orden og system i vejret.
</p>
<i> Emma Johanne Falk </i>
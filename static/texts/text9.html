    <p>
        Jeg kan næsten smage den kolde cola, da jeg holder køletasken uden for vinduet. Jeg burde
        egentlig bare vente til, at der er nok til at kunne skovle op og proppe i køletasken. Men så ville
        sneen have lagt på jorden, og en person kunne gå forbi og hoste på det eller værre. Det ville
        ikke længere være rent, eller hygiejnisk nu når jeg har tænkt mig at bruge det til madvarer...
    </p>
    <p>
        Eller rettere colaer.
    </p>
    <p>
        Så jeg venter tålmodigt, med armen stikkende ud fra køkkenvinduet, mens det rene sne
        hvirvler ned og lægger sig til rette på køletaskens skinnende, termobund. Det virker! Tænker
        jeg og kigger triumferende tilbage på det åndsvage køleskab, der i morges besluttede sig for,
        at nu kunne det være nok.
    </p>
<div style="display: flex;">

    <div style="width: 65%">

            <p>Min arm begynder at fryse, og kort efter prikker det snurrende i fingrene. Det tomme
            køleskab gnækker, og jeg skuler til den, inden jeg kaster et blik over skulderen til kurven med
            halstørklæder, huer og handsker ved døren. Der er for langt, konkluderer jeg med et suk. Hvis
            jeg hiver min fangst indenfor nu, ville den være væk, inden jeg nåede over til handskerne, fik
            dem på og nåede tilbage til min køletaske.</p>
            <p>Jeg skifter arm, og den prikkende fornemmelse i fingrene på den venstre når lige at holde op,
            før den begynder på den højre. Sådan skifter jeg den næste halve time, mens scener fra
            Snowpiercer udspiller sig i mit hoved. Jeg modstår den umiddelbare trang til at trække min
            arm til mig. Sådan en postapokalyptisk verden bor jeg jo ikke i.</p>
            <p>Da bunden af køletasken er dækket af et par cm. sne, trækker jeg den indenfor, og med lynets
            hast putter colaerne ned i tasken. Dåsernes røde farve skriger nærmest mod den blanke sne.
            Lige da jeg skal til at lyne tasken sammen, kan jeg se, at der er mindre sne end før. Dråberne
            samler sig allerede i hjørnerne, som om de leder efter en udgang, der ikke er der. Bag mig
            lyder der latter, og jeg skal til at bede køleskabet om at holde mund, men lyden kommer fra
            Marcus, der står i døren. "Du kan da ikke tage sneen med ind," griner Marcus, mens han går
            hen og stiller sig ved siden af mig. "Bare stil colaerne ud i sneen".</p>
            <p>Jeg ved ikke, hvorfor jeg løber på vej ud, men det føles af en eller anden grund stadig vigtigt, at
            sneen ikke smelter. Jeg flår kælderdøren op, springer ud i baggården og hælder køletaskens
            indhold ud på havebordet, hvor sneen har lagt sig som en tyk, hvid dug. Jeg betragter vandet
            fra tasken, der engang havde været sne. Det vil fryse og blive til is, men det vil aldrig blive sne
            igen.
        </p>
    </div>
    <div style="width: 35%">
        <img src="/image/img2.jpg">
    </div>
</div>

<i>Henriette B. K. Schmidt</i>